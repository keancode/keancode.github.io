---
layout: post
category: vi
---

จุดเด่นของ vi อยู่ที่การบังคับ cursor เพราะในการใช้งานจริง เราไม่ได้พิมพ์เพิ่มไปเรื่อยๆ เพียงอย่างเดียว บางทีต้องย้อนกลับไปแก้ไขจุดเก่าๆ บ้าง การที่ต้องยกมือออกจาก home row ไปยังปุ่มลูกศร/จับเมาส์จึงดูไม่ค่อยเข้าท่าเท่าไหร่ vi ตอบโจทย์ตรงนี้ด้วยการเอาปุ่มบังคับทิศทางมาอยู่บน home row ซะเลย (โมเดลต้นแบบ: [ADM-3A](http://en.wikipedia.org/wiki/ADM-3A)) ตอนนี้เราจะยังไม่รีบร้อนพิมพ์ข้อความกันครับ เอาการบังคับ cursor ให้คล่องๆ ก่อนดีกว่า

ก่อนอื่น หาไฟล์เอกสาร (เอาแบบที่พิมพ์มาแล้วเยอะๆ นะ ไม่งั้นเลื่อน cursor ไม่สนุก) มาซักไฟล์ แล้วเปิดอ่านเอกสารทาง terminal ด้วยคำสั่ง 

    $ vi filename

... ถ้าใครพลาดตรงนี้ไป ไม่ต้องออกโปรแกรมก็ได้ครับ ใน vi ให้พิมพ์

    :open path/filename

แล้วกด `[Enter]` ก็เปิดไฟล์ได้เช่นกัน หรือถ้าจำไม่ได้ว่าไฟล์ชื่ออะไร พิมพ์แค่

    :open path/

เพื่อเป็นการเปิด shell สำหรับดูไฟล์ของ vi (แต่การเลื่อน cursor เลือกไฟล์ก็จะเป็นแบบ vi ด้วย) ก็ย่อมได้ครับ

---

การเลื่อน cursor จริงๆ แล้วไม่ได้ยุ่งยากอะไรเลยครับ เหมือนกับการใช้ `[w] [a] [s] [d]` เล่นเกมนั่นแหละ ขออย่างเดียวคือให้เปิดใจรับมัน แค่นั้นเองจริงๆ!

            ^
            |
    <-- h j k l -->
          |
          v

ลองฝึกเลื่อน cursor โดยใช้ `[h] [j] [k] [l]` ให้ชิน ไม่ต้องพึ่งปุ่มลูกศรตามที่เคยทำมานะครับ

---

ใน vi มีระบบ prefix number สำหรับ command แทบทุก command ซึ่งส่วนใหญ่แล้ว มันจะหมายถึงการทำสิ่งนั้นๆ เป็นจำนวนกี่เท่าจากปรกติ

เช่น ถ้าเรากด `[l]` จะเป็นการเลื่อนลูกศรไปด้านขวา 1 ตัวอักษร การกด `[5] [l]` จะหมายความว่า ให้ทำการเลื่อนไปด้านขวา 5 ตัวอักษรนั่นเองครับ

อันนี้ก็ลองฝึกให้ชินด้วยเช่นกันนะ

---

เนื่องจากไม่มีการแก้ไขไฟล์ เราสามารถป้อนคำสั่ง `:q [Enter]` โดยไม่ต้องมีเครื่องหมาย `!` ต่อท้าย (เหมือนตอนที่แล้ว) เพื่อออกโปรแกรมก็ได้ครับ
